<!DOCTYPE html>
<html>
	<head>
		<meta charset="UTF-8">
		<title>
			Запошљавање омладине
		</title>
		<link rel="stylesheet" href="../edit.css">
	</head>
	
	<body>
		<h3>Навигација:</h3>
			<ul>
				<li><a href="../index.html">Омладина и породични бизнис</a></li>
				<li><a href="../uvod/uvod.html">Увод</a></li>
				<li><a href="porbiz.html">Појам породичног бизниса</a></li>
				<li><a href="omladina.html">Појам омладине</a></li>
				<li><a href="odnosi.html">Однос омладине са осталима у породичном бизнису</a></li>
				<li><a href="zapošljavanje.html">Запошљавање омладине</a></li>
				<li><a href="kvaliteti.html">Квалитети младих</a></li>
				<li><a href="../zaključak/zaključak.html">Закључак</a></li>
				<li><a href="../zaključak/literatura.html">Литература</a></li>
			</ul>
		<hr>
		
		<h2>Запошљавање омладине</h2>
		
		<a href="m3.jpg" target="_blank"><img src="m3.jpg" height=164></a>
		
		<p>Млади у садашње време тешко проналазе послове у својој струци. Проналазе посао као трговци, чистачице, радници на њиви и слично, док много теже проналазе послове на позицијама инжењера, медицинара, адвоката итд. Разлози за ово су мањак радних места као и много радних места која захтевају претходно искуство. Нека породична предузећа такође запошљавају само искусне раднике, али има и оних који ће радо примити свог „неискусног“ младог нећака. Неискуство је под наводницима јер они могу бити упознати са бизнисом дуго времена и могу припомагати, али им се ништа од тога не пише као радно искуство, тако да, по папирима гледано, они јесу неискусни.
		<p>Компаније чији власник није нека породица имају фиксан број радних места и не могу запошљавати људе са стране, док породични бизниси имају флексибилан број радних места и могу да га мењају по потреби. Наравно, треба бити рационалан при увећању броја радника и запошљавати их сходно приходима бизниса – али овако, чак иако првенствено нису имали отворених радних места, могу да направе једно-два, док се то тако у другим компанијама не ради. Тако да млади имају веће шансе да пронађу посао у предузећу своје породице него ван њега.
		<p>Млади који су у ближем сродству са самим директором породичног предузећа су упознати са бизнисом на другачији начин него остали радници. Сваки човек има неку своју тајну како ради нешто – исте такве мале тајне имају и вође бизниса. Неке ствари и савете које не откривају свакоме. Чланови породице, са жељом да њихови ближњи што боље обављају неке радње, чешће деле те савете међусобно. Исто тако, лакше је питати породицу како се нешто ради не постоји баријера са којом се сусрећемо када треба исто то питање да поставимо странцу. Можда младима недостаје њихово лично искуство, али то надокнађују слушајући искусније од себе, и то оне који већ дуже време раде у баш том предузећу, тако да су њихови савети прилагођени баш тим радним местима.
		<p>Млади богаташи су често деца власника бизниса. Финансијски су стабилни. У зависности од тога како су васпитани, да су богати и да треба да троше, или да прво зараде па троше, и од количине средстава којима располажу, можемо имати младе који размишљају о запослењу као извору приноса, као и оне који не размишљају о томе, већ бивају „издржавани“ од стране породице. Код ових других новац који троше у сопствене сврхе може бити из породичног фонда, а може бити и из пословног фонда. У оба случаја, троше новац који би се могао уложити у сврху развоја бизниса, а који нису они зарадили. Ако се отму контроли и потроше превелике суме новца, могу довести и своју породицу, и њен бизнис у ризик. Стога треба обратити пажњу на количину средстава којима млади имају приступ и треба их финансијски освешћивати од малих ногу – у смислу размишљања на дуге стазе и паметног трошења.
		<p>Као што је до сада неколико пута спомињано, свако дете има другачије интересе и ту различитост треба поштовати. Родитељи имају битан задатак да процене способност своје деце за рад у одређеном подручју – не само у њиховом породичном бизнису, већ било где другде. Ако се неко дете определи за рад у њиховом предузећу (а ако су родитељи директори), било би добро проценити лидерске способности деце и планирати бизнис трансфер, тј. преношење пословања на њих. Доста власника породичних бизниса је свесна да ће до таквог преноса једном доћи, али ретки су они који га планирају. Услед лошег извршења овог процеса, или потпуног изостанка истог, нека предузећа не доживе другу или неку даљу генерацију пословања. Овако, када омладина има свест да ће једног дана наследити предузеће и док се то постепено планира, веће су шансе да ће предузеће опстати.
		<p>Али пре тога – рад. Млади неће одмах бити на позицији директора или неког од менаџера. Почеће са неком нижом позицијом и временом се пењати до врха. У зависности од процедуре запослења у предузећу у ком ће се запослити, могу, али и не морају, имати разговор за посао. На њему, на питање „Које квалитете доносите на радно место?“ могу да одговоре са разним стварима, попут: иновативност, модернизацију, упознатост са новим медијима и друштвеним мрежама, новим технологијама, или једноставније – будућност.</p>
		
	</body>
</html>
