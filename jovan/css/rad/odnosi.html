<!DOCTYPE html>
<html>
	<head>
		<meta charset="UTF-8">
		<title>
			Однос омладине са осталима у породичном бизнису
		</title>
		<link rel="stylesheet" href="../edit.css">
	</head>
	
	<body>
		<h3>Навигација:</h3>
			<ul>
				<li><a href="../index.html">Омладина и породични бизнис</a></li>
				<li><a href="../uvod/uvod.html">Увод</a></li>
				<li><a href="porbiz.html">Појам породичног бизниса</a></li>
				<li><a href="omladina.html">Појам омладине</a></li>
				<li><a href="odnosi.html">Однос омладине са осталима у породичном бизнису</a></li>
				<li><a href="zapošljavanje.html">Запошљавање омладине</a></li>
				<li><a href="kvaliteti.html">Квалитети младих</a></li>
				<li><a href="../zaključak/zaključak.html">Закључак</a></li>
				<li><a href="../zaključak/literatura.html">Литература</a></li>
			</ul>
		<hr>
		
		<h2>Однос омладине са осталима у породичном бизнису</h2>
		
		<a href="p1.jpg" target="_blank"><img src="p1.jpg" height=164></a>
		
		<p>Кључно је припазити на однос радника не-чланова породице и оних који су део породице, да нема неких замерки и сујета међу њима. Не-чланови породице се могу осећати као вишак у колективу или као да су лошије третирани и одбацивани. Ако на то додамо некога ко је млађи од њих а брже напредује од њих, и још је члан породице, наравно да ће прво помислити да они напредују само „преко везе“, а последње ће помислити да је то услед њихових способности. 
		<p>То може, у екстремном случају, довести до расцепа у предузећу, и евентуално, његовог гашења. Напредак млађих генерација и њихова инклузија која би требала да представља будућност бизниса ће бити узрок његовог краја. Што је предузеће мање, веће су шансе да дође до овога, са обзиром на присније међусобно познавање радника, као и на њихове раније односе (који у себи могу да крију неке нерешене несугласице). Не постоји неко универзално решење за овај проблем. Може се обратити више пажње на сам однос потенцијалног радника са осталим запосленима пре запослења, поготово ако није члан те породице. Запослењем пријатеља чланова породице се смањује шанса за неслагање запослених, али то може довести до других проблема – запослење радника који нису најстручнији за свој посао, слабљење пријатељстава, а и сама такава селекција постаје скоро па немогућа у већим предузећима.
		<p>Млади, иако су одраслији и професионалнији од деце, и даље су емотивни. Иако се све генерације труде да емоције одвоје од професионализма, доста младих се први пут сусреће са тим и нису сви подједнако ефикасни у томе. Ако дођу лоше расположени на своје радно место, могу пренети то своје нерасположење на остале запослене или се понашати непримерено услед нервозе, и тиме створити лошу атмосферу како на краће, тако и на дуже стазе. Узевши у обзир да раде у породичном бизнису, велике су шансе да ће већину времена имати неког члана породице у својој близини у ког би било добро да имају довољно поверења да могу са њима да поразговарају о разлогу таквог понашања. Одрасли би требало да им дају до знања да су ту за њих и да могу да им се обрате у сваком тренутку. У већим предузећима би било добро формирати некакву поршку за младе где би могли да разговарају о проблемима, услед теже доступности чланова породице. У мањим предузећима то није неопходно. Мање је радника и мање је развијена хијерархија па самим тим људи нису толико међусобно дистанцирани. Ту је довољна квалитетна свакодневна комуникација. Ако је у том предузећу запослено више људи који су у међусобном сродству, они стварају породичну атмосферу која младима много више прија од стерилне атмосфере која се може пронаћи ван породичних бизниса, и у којој ће се млади осећати прихваћеније, осећаће  да су под мањим притиском и можда ће бити мотивисанији да још боље обављају свој посао.
		<p>Кључна ствар свих људских односа јесте управо комуникација. Комуникација није само причање. За комуникацију нам је потребна и друга страна која слуша нашу причу, разуме нас, слаже се са нама, или пак не, али и даље поштује оно шта смо рекли. У квалитетну комуникацију спадају и конструктивна критика, дискусија, дебата... Све оно где нам је примарно да саслушамо другу страну и дођемо до нових и тачних информација, а притом не дозвољавамо емоцијама да се умешају у то (настојање да будемо рационални). Млади, као што смо раније споменули, имају већу тенденцију ка ирационалности. Ако имају некакав проблем, поготово са неким другим запосленим, треба да поразговарају са њима како би га разрешили. Исто тако, ако неко други има проблем са њима, треба да саслушају ту другу страну и да покушају да промене оно у чему греше – без схватања овог као личног напада и увреде, већ као жеље неких других, вероватно искуснијих радника, да млади напредују и буду бољи радници за убудуће, са обзиром да ће тај посао остати на њима.
		<p>Поред комуникације и односа на радном месту, треба неговати и односе у породици. Члановима породице је стало до њиховог предузећа и треба причати о њему и о томе како је прошао пословни део дана када се окупе у дому или на неком окупљању, али не треба причати само о томе. Ван посла треба посветити пажњу емотивном аспекту живота. Треба причати о осећањима и интересовањима и о плановима и размењивати мишљења. Може се споменути бизнис, али то не треба да је главни фокус. Главни фокус треба бити на надокнађивању оног емотивног које морамо да игноришемо у професионалном окружењу, као и на решавању свих несугласица које имамо у породици, а да нису везане за бизнис, и на породичној подршци и љубави.
		<p>У зависности од успешности самог бизниса, млади ће више или мање размишљати о каријери у породичном предузећу. Ако је бизнис успешан, биће много више отворени ка идеји запослења удружено са осталим члановима породице. Ако није успешан, размишљаће о другим опцијама. Неће имати мотивацију за рад у таквом окружењу. Фрустрација услед пословног неуспеха ће се осетити на радном месту, али и ван њега. Они сами неће бити задовољни својим радним  местом, а ако је бизнис у јако лошем стању имаће додатан стрес услед размишљања о опцији губљења посла. Поред тога, и у породици ће се осетити стрес. И тако, гледајући да избегну непотребну фрустрацију, потражиће посао негде другде – како у својој држави, тако и ван ње. Чиме долазимо до једног исто великог проблема за целу економију – одлива радне снаге и одлива мозгова. Све се више ближимо времену када ће млади стручњаци бити преко потребни у друштву, али их неће бити.</p>
		
	</body>
</html>
